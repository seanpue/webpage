.. title: §6. مکافات
.. slug: itoohavesomedreams/poem_6
.. date: 2014-09-07 15:37:35 UTC
.. tags: poem itoohavesomedreams rashid
.. link: 
.. description: Urdu version of "Mere bhī haiñ kuchh ḳhvāb"
.. type: text



| رہی ہے حضرت یزداں سے دوستی میری
| رہا ہے زہد سے یارانہ استوار مرا
| گزر گئی ہے تقدّس میں زندگی میری
| دل اہرمن سے رہا ہے ستیزہ کار مرا
| کسی پہ روح نمایاں نہ ہو سکی میری
| رہا ہے اپنی امنگوں پہ اختیار مرا
| 
| دبائے رکھا ہے سینے میں اپنی آہوں کو
| وہیں دیا ہے شب و روز پیچ و تاب انہیں
| زبان شوق بنایا نہیں نگاہوں کو
| کیا نہیں کبھی وحشت میں بے نقاب انہیں
| خیال ہی میں کیا پرورش گناہوں کو
| کبھی کیا نہ جوانی سے بہرہ یاب انہیں
| 
| یہ مل رہی ہے مرے ضبط کی سزا مجھ کو
| کہ ایک زہر سے لبریز ہے شباب مرا
| اذییتوں سے بھری ہے ہر ایک بیداری
| مہیب و روح ستاں ہے ہر ایک خواب مرا
| الجھ رہی ہیں نوائیں مرے سرودوں کی
| فشار ضبط سے بے تاب ہے رباب مرا
| مگر یہ ضبط مرے قہقہوں کا دشمن تھا
| پیام مرگ جوانی تھا اجتناب مرا
| 
| لو آ گئی ہیں وہ بن کر مہیب تصویریں
| وہ آرزوئیں کہ جن کا کیا تھا خوں میں نے
| لو آ گئے ہیں وہی پے روان اہریمن
| کیا تھا جن کو سیاست سے سر نگوں میں نے
| کبھی نہ جان پہ دیکھا تھا یہ عذاب الیم
| کبھی نہیں اے مرے بخت واژ گوں میں نے
| مگر یہ جتنی اذییت بھی دیں مجھے کم ہے
| کیا ہے روح کو اپنی بہت زبوں میں نے
| اسے نہ ہونے دیا میں نے ہم نوائے شباب
| نہ اس پہ چلنے دیا شوق کا فسوں میں نے
| اے کاش چھپ کے کہیں اک گناہ کر لیتا
| حلاوتوں سے جوانی کو اپنی بھر لیتا
| گناہ ایک بھی اب تک کیا نہ کیوں میں نے؟

␃
