.. title: §4ـ وادیِ پنہاں
.. slug: itoohavesomedreams/poem_4
.. date: 2014-09-13 17:08:13 UTC
.. tags: poem itoohavesomedreams rashid
.. link: 
.. description: Urdu version of "Vādī-e pinhāñ"
.. type: text



| وقت کے دریا میں اٹّھی تھی ابھی پہلی ہی لہر
| چند انسانوں نے لی اک وادیِ پنہاں کی راہ
| مل گئی ان کو وہاں
| آغوشِ راحت میں پناہ
| کر لیا تعمیر اک موسیقی و عشرت کا شہر،
| مشرق و مغرب کے پار
| زندگی اور موت کی فرسودہ شہ راہوں سے دور
| جس جگہ سے آسماں کا قافلہ لیتا ہے نور
| جس جگہ ہر صبح کو ملتا ہے ایمائے ظہور
| اور بنے جاتے ہیں راتوں کے لیے خوابوں کے جال
| سیکھتی ہے جس جگہ پرداز حور
| اور فرشتوں کو جہاں ملتا ہے آہنگِ سرور
| غم نصیب اہریمنوں کو گریہ و آہ و فغاں!
| 
| کاش بتلا دے کوئی
| مجھ کو بھی اس وادیِ پنہاں کی راہ
| مجھ کو اب تک جستجو ہے
| زندگی کے تازہ جولانگاہ کی
| کیسی بیزاری سی ہے
| زندگی کے کہنہ آہنگِ مسلسل سے مجھے
| سر زمینِ زیست کی افسردہ محفل سے مجھے
| دیکھ لے اک بار کاش
| اس جہاں کا منظرِ رنگیں نگاہ
| جس جگہ ہے قہقہوں کا اک درخشندہ وفور
| جس جگہ سے آسماں کا قافلہ لیتا ہے نور
| جس کی رفعت دیکھ کر خود ہمّتِ یزداں ہے چور
| جس جگہ ہے وقت اک تازہ سرور
| زندگی کا پیرہن ہے تار تار!
| جس جگہ اہریمنوں کا بھی نہیں کچھ اختیار
| مشرق و مغرب کے پار!

␃
