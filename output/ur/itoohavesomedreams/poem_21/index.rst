.. title: §21ـ زمانہ خدا ہے
.. slug: itoohavesomedreams/poem_21
.. date: 2014-09-13 17:08:13 UTC
.. tags: poem itoohavesomedreams rashid
.. link: 
.. description: Urdu version of "Zamānah ḳhudā hai"
.. type: text



| "زمانہ خدا ہے، اِسے تم بُرا مت کہو"
| مگر تم نہیں دیکھتے۔۔زمانہ فقط ریسمانِ خیال
| سبک مایہ، نازک، طویل
| 	 جدائی کی ارزاں سبیل!
| 
| وہ صبحیں جو لاکھوں برس پیشتر تھیں،
| وہ شامیں جو لاکھوں برس بعد ہونگی،
| اُنہیں تم نہیں دیکھتے، دیکھ سکتے نہیں
| کہ موجود ہیں، اب بھی، موجود ہیں وہ کہیں،
| مگر یہ نگاہوں کے آگے جو رسّی تنی ہے
| اِسے دیکھ سکتے ہو، اور دیکھتے ہو
| کہ یہ وہ عدم ہے
| جسے ہست ہونے میں مدّت لگےگی
| ستاروں کے لمحے، ستاروں کے سال!
| 
| مرے صحن میں ایک کمسن بنفشے کا پودا ہے
| طیّارہ کوئی کبھی اُس کے سر پر سے گذرے
| تو وہ مسکراتا ہے اور لہلہاتا ہے
| گویا وہ طیّارہ، اس کی محبّت میں
| عہدِ وفا کے کسی جبرِ طاقت ربا ہی سے گذرا!
| وہ خوش اعتمادی سے کہتا ہے:
| "لو دیکھو، کیسے اِسی ایک رسّی کے دونوں کناروں
| سے ہم تم بندھے ہیں!
| یہ رسّی نہ ہو تو کہاں ہم میں تم میں
| ہو پیدا یہ راہِ وصال؟"
| مگر ہجر کے اُن وسیلوں کو وہ دیکھ سکتا نہیں
| جو سراسر ازل سے ابد تک تنے ہیں!
| جہاں یہ زمانہ۔۔ہنوزِ زمانہ
| 	فقط اک گرہ ہے!

␃
