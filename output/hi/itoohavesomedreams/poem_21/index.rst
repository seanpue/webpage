.. title: §21. Zamānah ḳhudā hai
.. slug: itoohavesomedreams/poem_21
.. date: 2014-09-15 02:46:33 UTC
.. tags: poem itoohavesomedreams rashid
.. link: 
.. description: transliterated version of "Zamānah ḳhudā hai"
.. type: text



| "zamānah ḳhudā hai, ise tum burā mat kaho"
| magar tum nahīñ dekhte——zamānah faqat̤ resmān-e ḳhayāl
| sabuk-māyah, nāzuk, t̤avīl
|      judāʾī kī arzāñ sabīl!
| 
| vuh ṣubḥeñ jo lākhoñ baras pesh-tar thīñ,
| vuh shāmeñ jo lākhoñ baras baʿd hoñgī,
| uñheñ tum nahīñ dekhte, dekh sakte nahīñ
| kih maujūd haiñ, ab bhī, maujūd haiñ vuh kahīñ,
| magar yih nigāhoñ ke āge jo rassī tanī hai
| ise dekh sakte ho, aur dekhte ho
| kih yih vuh ʿadam hai
| jise hast hone meñ muddat lagegī
| sitāroñ ke lamḥe, sitāroñ ke sāl!
| 
| mire ṣaḥn meñ ek kam-sin banafshe kā paudā hai
| t̤ayyārah koʾī kabhī us ke sar par se gużre
| to vuh muskarātā hai aur lahlahātā hai
| goyā vuh t̤ayyārah, us kī muḥabbat meñ
| ʿahd-e vafā ke kisī jabr-e t̤āqat-rubā hī se gużrā!
| vuh ḳhūsh ěʿtimādī se kahtā hai:
| "lo dekho, kaise isī ek rassī ke donoñ kināroñ
| se ham tum bañdhe haiñ!
| yih rassī nah ho to kahāñ ham meñ tum meñ
| ho paidā yih rāh-e viṣāl?"
| magar hijr ke un vasīloñ ko vuh dekh saktā nahīñ
| jo sarāsar azal se abad tak tane haiñ!
| jahāñ yih zamānah——hanūz-e zamānah
|     faqat̤ ik girah hai!

|left arrow link|_

.. |left arrow link| replace:: :emoji:`arrow_left`
.. _left arrow link: /itoohavesomedreams/poem_20
