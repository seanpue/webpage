.. title: §17. Zindagī se ḍarte ho?
.. slug: itoohavesomedreams/poem_17
.. date: 2014-09-07 15:37:35 UTC
.. tags: poem itoohavesomedreams rashid
.. link: 
.. description: transliterated version of "Zindagī se ḍarte ho?"
.. type: text



| ——zindagī se ḍarte ho?
| zindagī to tum bhī ho, zindagī to ham bhī haiñ!
| ādmī se ḍarte ho?
| ādmī to tum bhī ho, ādmī to ham bhī haiñ!
| ādmī zabāñ bhī hai, ādmī bayāñ bhī hai,
| is se tum nahīñ ḍarte!
| ḥarf aur maʿnī ke ristah-hā-e āhan se, ādmī hai vā-bastah
| ādmī ke dāman se zindagī hai vā-bastah
| is se tum nahīñ ḍarte!
| "an-kahī" se ḍarte ho
| jo abhī nahīñ āʾī, us ghaṛī se ḍarte ho
| us ghaṛī kī āmad kī āgahī se ḍarte ho!
| 
| ——pahle bhī to guzre haiñ,
| daur nā-rasāʾī ke, "be-riyā" ḳhudāʾī ke
| phir bhī yih samajhte ho, hech ārzū-mandī
| yih shab-e zabāñ-bandī, hai rah-e ḳhudāvandī!
| tum magar yih kyā jāno,
| lab agar nahīñ hilte, hāth jāg uṭhte haiñ
| hāth jāg uṭhte haiñ, rāh kā nishāñ ban-kar
| nūr kī zabāñ ban-kar
| hāth bol uṭhte haiñ, ṣubḥ kī ażāñ ban-kar
| roshnī se ḍarte ho?
| roshnī to tum bhī ho, roshnī to ham bhī haiñ,
| roshnī se ḍarte ho!
| 
| ——shahr kī faṣīloñ par
| dev kā jo sāyah thā pāk ho gayā āḳhir
| rāt kā labādah bhī
| chāk ho gayā āḳhir, ḳhāk ho gayā āḳhir
| izhdihām-e insāñ se fard kī navā āʾī
| żāt kī ṣadā āʾī
| rāh-e shauq meñ jaise rāh-rau kā ḳhūñ lapke
| ik nayā junūñ lapke!
| ādmī chalak uṭṭhe
| ādmī hañse dekho, shahr phir base dekho
| tum abhī se ḍarte ho?
| hāñ, abhī to tum bhī ho, hāñ, abhī to ham bhī haiñ,
| tum abhī se ḍarte ho!

␃
