.. title: §22ـ افسانہِ شہر
.. slug: itoohavesomedreams/poem_22
.. date: 2014-09-15 02:46:33 UTC
.. tags: poem itoohavesomedreams rashid
.. link: 
.. description: Urdu version of "Afsānah-e shahr"
.. type: text



| شہر کے شہر کا افسانہ، وہ خوش فہم، مگر سادہ مسافر
| کہ جنہیں عشق کی للکار کے رہزن نے کہا: "آؤ!
| دکھلائیں تمہیں ایک درِ بستہ کے اسرار کا خواب۔"
| شہر کے شہر کا افسانہ، وہ دل جن کے بیاباں میں
| کسی قطرہِ گم گشتہ کے نا گاہ لرزنے کی صدا نے یہ کہا:
| "آؤ دکھلائیں تمہیں صبح کے ہونٹوں پہ تبسّم کا سراب!"
| 
| شہر کے شہر کا افسانہ، وہی آرزوئے خستہ کے لنگڑاتے ہوئے پیر
| کہ ہیں آج بھی افسانے کی دزدیدہ و ژولیدہ لکیروں پہ رواں
| اُن اسیروں کی طرح جن کے رگ و ریشہ کی زنجیر کی جھنکار
| بھی تھم جائے تو کہہ اُٹّھیں: "کہاں؟
| 	اب کہاں جائیں‌گے ہم؟
| جائیں اب تازہ و نا دیدہ نگاہوں کے زمستاں میں کہاں؟"
| اُن اسیروں کی طرح جن کے لیے وقت کی بے صرفہ سلاخیں
| نہ کبھی سرد نہ گرم، اور نہ کبھی سخت نہ نرم
| نہ رہائی کی پذیرا، نہ اسیری ہی کی شرم!
| 
| شہر کے شہر کا افسانہ، وہ روحیں جو سرِ پُل کے سوا
| اور کہیں وصل کی جویا ہی نہیں
| 	 پُل سے جنہیں پار اترنے کی تمنّا ہی نہیں
| 	 اِس کا یارا ہی نہیں!

␃
