.. title: §14ـ تماشاگہِ لالہ زار
.. slug: itoohavesomedreams/poem_14
.. date: 2014-09-15 02:46:33 UTC
.. tags: poem itoohavesomedreams rashid
.. link: 
.. description: Urdu version of "Tamāshāgah-e lālah-zār"
.. type: text



| تماشا گہِ لالہ زار،	
| 	"تیاتر" پہ میری نگاہیں جمی تھیں
| 	مرے کان "موزیک" کے زیر و بم پر لگے تھے،
| 	مگر میرا دل پھر بھی کرتا رہا تھا
| 	عرب اور عجم کے غموں کا شمار
| 		تماشا گہِ لالہ زار!
| 
| تماشا گہِ لالہ زار،
| 	اب ایراں کہاں ہے؟
| 	یہ عشقی کا شہکار۔"ایران کی رستخیز!"
| 	اب ایراں ہے اک نوحہ گر پیر زال
| 	ہے مدّت سے افسردہ جس کا جمال،
| 	مدائن کی ویرانیوں پر عجم اشک ریز،
| 	وہ نوشیرواں اور زردشت اور داریوش،
| 	وہ فرہاد و شیریں، وہ کیخسرو و کیقباد
| 	"ہم اک داستاں ہیں وہ کردار تھے داستاں کے!
| 	ہم اک کارواں ہیں وہ سالار تھے کارواں کے!"
| 		تہِ خاک جن کے مزار
| 		تماشا گہِ لالہ زار!
| 
| تماشا گہِ لالہ زار،
| 	مگر نوحہ خوانی کی یہ سر گرانی کہاں تک؟
| 	کہ منزل ہے دشوار غم سے غمِ جاوداں تک!
| 	وہ سب تھے کشادہ دل و ہوش مند و پرستارِ ربِّ کریم
| 	وہ سب خیر کے راہ داں، رہ شناس
| 	ہمیں آج م؛اوحسن کش و نا سپاس!
| 	وہ شاہنشہانِ عظیم
| 	وہ پندارِ رفتہ کا جاہوجلالِ قدیم
| 	ہماری ہزیمت کے سب بے بہا تار و پو تھے،
| 	فنا ان کی تقدیر، ہم ان کی تقدیر کے نوحہ گر ہیں
| 		اسی کی تمنّا میں پھر سوگ وار
| 		تماشا گہِ لالہ زار
| 
| تماشا گہِ لالہ زار،
| 	عروسِ جواں سالِ فردا، حجابوں میں مستور
| 	گرسنہ نگہ، زود کاروں سے رنجور
| 	مگر اب ہمارے نئے خواب کابوسِ ماضی نہیں ہیں،
| 	ہمارے نئے خواب ہیں، آدمِ نو کے خواب
| 	جہانِ تگ و دو کے خواب!
| 	جہانِ تگ و دو، مدائن نہیں،
| 		کاخِ فغفور و کسریٰ نہیں
| یہ اس آدمِ نو کا ماویٰ نہیں
| 	نئی بستیاں اور نئے شہریار
| 		تماشا گہِ لالہ زار!

␃
