.. title: §9. Shāʿir-e dar-māñdah
.. slug: itoohavesomedreams/poem_9
.. date: 2014-09-15 02:46:33 UTC
.. tags: poem itoohavesomedreams rashid
.. link: 
.. description: transliterated version of "Shāʿir-e dar-māñdah"
.. type: text



| zindagī tere liye bistar-e sanjāb-o-samūr
| aur mere liye afrang kī daryūzah-garī
| ʿāfiyat-koshī-e ābā ke t̤ufail,
| maiñ hūñ dar-māñdah-o-be-chārah adīb
| ḳhastah-e fikr-e maʿāsh!
| pārah-e nān-e javīñ ke liye muḥtāj haiñ ham
| maiñ, mire dost, mire saiñkṛoñ arbāb-e vat̤an
| yaʿnī afrang ke gulzāroñ ke phūl!
| tujhe ik shāʿir-e dar-māñdah kī ummīd nah thī
| mujh se jis roz sitārah tirā vā-bastah huʾā
| tū samajhtī thī kih ik roz mirā żěhn-e rasā
| aur mire ʿilm-o-hunar
| baḥr-o-bar se tirī zīnat ko guhar lāʾeñge!
| mere raste meñ jo ḥāʾil hoñ mire tīrah naṣīb
| kyoñ duʿāʾeñ tirī be-kār nah jāʾeñ
| tere rātoñ ke sujūd aur niyāz
| (us kā bāʿiṡ mirā ilḥād bhī hai!)
| 
| ai mirī shamʿ-e shabistān-e vafā,
| bhūl jā mere liye
| zindagī ḳhvāb kī āsūdah farāmoshī hai!
| tujhe maʿlūm hai mashriq kā ḳhudā koʾī nahīñ
| aur agar hai, to sarā-pardah-e nisyān meñ hai
| tū "masarrat" hai mirī, tū mirī "be-dārī" hai
| mujhe āġhosh meñ le
| do "anā" mil-ke jahāñ soz baneñ
| aur jis ʿahd kī hai tujh ko duʿāʾoñ meñ talāsh
| āp hī āp huvaidā ho jāʾe!

|left arrow link|_

.. |left arrow link| replace:: :emoji:`arrow_left`
.. _left arrow link: /itoohavesomedreams/poem_8
