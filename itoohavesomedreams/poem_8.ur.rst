.. title: §8ـ اتّفاقات
.. slug: itoohavesomedreams/poem_8
.. date: 2014-09-13 17:08:13 UTC
.. tags: poem itoohavesomedreams rashid
.. link: 
.. description: Urdu version of "Ittifāqāt"
.. type: text



| آج، اس ساعتِ دزدیدہ و نا یاب میں بھی،
| جسم ہے خواب سے لخّت کشِ خمیازہ ترا
| تیرے مژگاں کے تلے نیند کی شبنم کا نزول
| جس سے دھل جانے کو ہے غازہ ترا
| زندگی تیرے لیے رس بھرے خوابوں کا ہجوم
| زندگی میرے لیے کاوشِ بیداری ہے؛
| اتّفاقات کو دیکھ
| اس حسیں رات کو دیکھ
| توڑ دے وہم کے جال
| چھوڑ دے اپنے شبستانوں کو جانے کا خیال،
| خوفِ موہوم تری روح پہ کیا طاری ہے!
| اتنا بے صرفہ نہیں تیرا جمال
| اس زمستاں کی جنوں خیز حسیں رات کو دیکھ!
| آج، اس ساعتِ دزدیدہ و نا یاب میں بھی
| تشنگی روح کی آسودہ نہ ہو
| جب ترا جسم جوانی میں ہے نیسانِ بہار
| رنگ و نکہت کا فشار!
| 
| پھول ہیں، گھاس ہے، اشجار ہیں، دیواریں ہیں
| اور کچھ سائے کہ ہیں مختصر و تیرہ و تار،
| تجھ کو کیا اس سے غرض ہے کہ خدا ہے کہ نہیں؟
| دیکھ پتّوں میں لرزتی ہوئی کرنوں کا نفوذ
| سرسراتی ہوئی بڑھتی ہے رگوں میں جیسے
| اوّلیں بادہ گساری میں نئی تند شراب،
| تجھ کو کیا اس سے غرض ہے کہ خدا ہے کہ نہیں؟
| 
| کہکشاں اپنی تمنّاؤں کا ہے راہ گذار
| کاش اس راہ پہ مل کر کبھی پرواز کریں
| اک نئی زیست کا در باز کریں!
| آسماں دور ہے لیکن یہ زمیں ہے نزدیک
| آ اسی خاک کو ہم جلوہ گہِ راز کریں!
| روحیں مل سکتی نہیں ہیں تو یہ لب ہی مل جائیں،
| آ اسی لخّتِ جاوید کا آغاز کریں!
| صبح جب باغ میں رس لینے کو زنبور آئے
| اس کے بوسوں سے ہوں مد ہوش سمن اور گلاب
| شبنمی گھاس پہ دو پیکرِ یخ بستہ ملیں،
| اور خدا ہو تو پشیماں ہو جائے!

␃
