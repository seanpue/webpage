.. title: §24. طلب کے تلے
.. slug: itoohavesomedreams/poem_24
.. date: 2014-09-07 15:37:35 UTC
.. tags: poem itoohavesomedreams rashid
.. link: 
.. description: Urdu version of "Mere bhī haiñ kuchh ḳhvāb"
.. type: text



| گُل و یاسمن کل سے نا آشنا،
| 		کل سے بے اعتنا
| گُل و یاسمن اپنے جسموں کی ہیئت میں فرد
| مگر۔۔کل سے نا آشنا، کل سے بے اعتنا
| کسی مرگ مبرم کا درد
| 	اُن کے دل میں نہیں!
| 
| فقط اپنی تاریخ کی بے سر و پا طلب کے تلے
| ہم دبے ہیں!
| ہم اپنے وجودوں کی پنہاں تہیں
| کھولتے تک نہیں
| آرزو بولتے تک نہیں!
| یہ تاریخ میری نہیں اور تیری نہیں
| یہ تاریخ ہے ازدحام رواں
| اُسی ازدحام رواں کی یہ تاریخ ہے،
| یہ وہ چیخ ہے
| 	جس کی تکرار اپنے من و تُو میں ہے
| وہ تکرار جو اپنی تہذیب کی ہُو میں ہے!
| 
| تجھے اِس پہ حیرت نہیں
| ہم اِس ازدحام رواں کے نشان قدم پر چلے جا رہے ہیں
| بڑھے جا رہے ہیں
| کہ ہم ظلمت شب میں تنہا
| 	پڑے رہ نہ جائیں۔۔
| بڑھے جا رہے ہیں،
| نہ جینے کی خاطر
| 	نہ اِس سے فزوں زندہ رہنے کی خاطر
| بڑھے جا رہے ہیں، کسی عیب سے
| 	رہزن مرگ سے بچ نکلنے کی خاطر،
| جدائی کی خاطر!
| کسی فرد کے خوف سے بڑھ رہے ہیں
| جو باطن کے ٹوٹے دریچوں کے پیچھے
| شرارت سے ہنستا چلا جا رہا ہے۔

␃
