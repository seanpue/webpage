.. title: §9ـ شاعرِ در ماندہ
.. slug: itoohavesomedreams/poem_9
.. date: 2014-09-15 02:46:33 UTC
.. tags: poem itoohavesomedreams rashid
.. link: 
.. description: Urdu version of "Shāʿir-e dar-māñdah"
.. type: text



| زندگی تیرے لیے بسترِ سنجاب و سمور
| اور میرے لیے افرنگ کی دریوزہ گری
| عافیت کوشیِ آبا کے طفیل،
| میں ہوں در ماندہ و بے چارہ ادیب
| خستہِ فکرِ معاش!
| پارہِ نانِ جویں کے لیے محتاج ہیں ہم
| میں، مرے دوست، مرے سینکڑوں اربابِ وطن
| یعنی افرنگ کے گلزاروں کے پھول!
| تجھے اک شاعرِ در ماندہ کی امّید نہ تھی
| مجھ سے جس روز ستارہ ترا وا بستہ ہوا
| تو سمجھتی تھی کہ اک روز مرا ذہنِ رسا
| اور مرے علم و ہنر
| بحر و بر سے تری زینت کو گہر لائیں‌گے!
| میرے رستے میں جو حائل ہوں مرے تیرہ نصیب
| کیوں دعائیں تری بے کار نہ جائیں
| تیرے راتوں کے سجود اور نیاز
| (اس کا باعث مرا الحاد بھی ہے!)
| 
| اے مری شمعِ شبستانِ وفا،
| بھول جا میرے لیے
| زندگی خواب کی آسودہ فراموشی ہے!
| تجھے معلوم ہے مشرق کا خدا کوئی نہیں
| اور اگر ہے، تو سرا پردہِ نسیان میں ہے
| تو "مسرّت" ہے مری، تو مری "بیداری" ہے
| مجھے آغوش میں لے
| دو "انا" مل کے جہاں سوز بنیں
| اور جس عہد کی ہے تجھ کو دعاؤں میں تلاش
| آپ ہی آپ ہویدا ہو جائے!

␃
